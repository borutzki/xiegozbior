---
layout: post
title: "Raymond Chandler - Playback"
category: zajawki
date: 2025-05-17
author: Kacper Borucki
excerpt_separator: <!--more-->
start: 2025-05-05
end: 2025-05-10
isbn: N/A
tags: ["Raymond Chandler"]
ocena: 4
image: /assets/xiazki/raymond_chandler_playback.jpg

---

**"*Playback*", czyli siódma część przygód detektywa Marlowe'a autorstwa Raymonda Chandlera, ma zdecydowanie mniej polotu niż poprzednie części. Zastanówmy się, dlaczego.**

<!--more-->

Filip Marlowe zostaje wynajęty przez agencję adwokacką, aby odszukać pewną dziewczynę, nie nawiązując z nią kontaktu. Znajduje ją już w jednym z pierwszych rozdziałów, a nawiązuje z nią kontakt niedługo potem. Pozornie bezsensowne działanie ma swoje uzasadnienie: detektyw czuje, że dostał mocno podejrzaną robotę i na własną rękę próbuje zrozumieć, o co chodzi.

Sprawa pozostaje skomplikowana niemal do końca książki. W toku fabuły pojawiają się kolejne postacie, których rola pozostaje niejasna. Po drodze padają groźby, a po czasie również trupy. Marlowe próbuje to wszystko zrozumieć, choć i tak, praktycznie do samego końca, nie wie nawet, co właściwie chce osiągnąć w całej tej sprawie ani dla kogo ostatecznie pracuje.

To wszystko z pozoru buduje wciągającą intrygę, jednak "*Playback*" ma kilka wad.

Przede wszystkim, brakuje tu tak ostrego języka jak na przykład w "*Siostrzyczce*". Może to wina tłumaczenia, jednak stylistyka noir i cynizm w dialogach są tu stonowane, więc podczas czytania brakuje spontanicznych parsknięć śmiechem wywołanych trafnymi opisami. Pojawiają się natomiast aż trzy wątki romantyczne, które, moim zdaniem, nic nie wnoszą.

Gdy opisywałem ["*Długie pożegnanie*"]({% post_url 2025-03-29-zajawka-dlugie-pozegnanie %}), wspomniałem o patetyczności. W "*Playbacku*" reguły, którymi kieruje się Marlowe, są na pierwszym planie i okazuje się, że wcale nie wypada to najlepiej. Detektyw wmieszany w sprawę z zabójstwem w tle raz przyjmuje, a raz oddaje pieniądze zleceniodawcom - zależnie od tego, czy czuje się z nimi dobrze, czy nie - co wypada dość nierealistycznie.

Mając na uwadze to wszystko, nie mogę jednak powiedzieć, że "*Playback*" to zła książka. Jest po prostu średnia. Nie porwała mnie, choć też nie odpychała. Zakończenie serii w tej książce było dobrym posunięciem i autor zrobił to w sposób jednoznaczny. Niemniej, poczytałbym jeszcze coś o przygodach tego detektywa alkoholika z Los Angeles...

## Warto przeczytać również

1. **Raymond Chandler - "*Głęboki sen*"**: pierwsza część przygód Marlowe'a nadała serii pewnego kolorytu, który potem był podtrzymywany w różnym stopniu.
2. **Raymond Chandler - "*Siostrzyczka*"**: jeżeli gdzieś Chandler wszedł na wyżyny sarkazmu, to właśnie w tej części z serii.
3. [**Walter Mosley - "*Diabeł w błękitnej sukience*"**]({% post_url 2025-04-24-walter-mosley-diabel-w-blekitnej-sukience %}): zupełnie inna książka w nieco innych realiach, bo głównym bohaterem jest czarnoskóry weteran drugiej wojny światowej. Nieco bardziej wciągająca niż "*Playback*" między innymi ze względu na rzut okiem na inne tło historyczne.

## Dodatkowe linki

- [Strona książki na Goodreads](https://www.goodreads.com/book/show/48705923-playback)
- [Strona książki na Lubimyczytać](https://lubimyczytac.pl/ksiazka/35938/playback)
