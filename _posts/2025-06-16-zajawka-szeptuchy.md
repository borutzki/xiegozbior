---
layout: post
title: "Ewelina Sadanowicz - Szeptuchy"
category: zajawki
date: 2025-06-16
author: Kacper Borucki
excerpt_separator: <!--more-->
start: 2025-06-01
end: 2025-06-10
isbn: 978-83-7431-800-6
tags: ["Ewelina Sadanowicz", "naukowe", "Wydawnictwo Uniwersytetu w Białymstoku", "Podlasie", "etnografia"]
ocena: 5
image: /assets/xiazki/ewelina_sadanowicz_szeptuchy.jpg

---

**"*Szeptuchy*" Eweliny Sadanowicz to pierwsza przeczytana przeze mnie monografia etnograficzna. Choć język i definicje terminów początkowo nie zachęcały do lektury, to ostatecznie uważam, że była ona warta poświęconego czasu.**

<!--more-->

Przede wszystkim muszę zaznaczyć, że po tę książkę sięgnąłem na fali ambitnego planu zapoznawania się z kulturą i historią Podlasia przed wyjazdem na urlop do tego regionu. Temat szeptuch obrósł w Polsce różnymi mitami w duchu słowiańskim, a przy tym wszedł do obiegu medycyny alternatywnej. Dlatego wybrałem pracę naukową zamiast reportażu.

Sadanowicz odbyła kilka rozmów i spotkań, aby w swojej pracy stworzyć obraz "*babek*", widziany oczami ich najbliższego otoczenia - choć wciąż z naciskiem na analizę etnograficzną. Wydaje się, że to podejście zadziałało. Czytelnik otrzymuje omówienie wielu zagadnień, a jednocześnie autorka unika ocen i wartościowania opisywanych zjawisk kulturowych.

Co to w takim razie za zagadnienia? Nie zdołam streścić wszystkich, więc przytoczę kilka przykładów.

Jeden z wywodów opowiada o tym, że trudno jest rozgraniczać *magię* i *religię* bez uciekania się do wartościujących podziałów opracowanych przez protestanckich badaczy. Trudno też powiedzieć, czym jest *kultura ludowa*,  w oderwaniu od propagandy dawnych *miejskich* elit.

W innej części książki, autorka ukazuje zaskakujący splot prawosławia i znachorstwa – co dla mnie było nowością. Cerkiew nie wyklucza istnienia magii, jednak uważa, że *szeptuchy* korzystają z sił nieczystych pod przykrywką zmodyfikowanych modlitw. To oczywiście budzi oburzenie niektórych duchownych - choć inni, paradoksalnie, sami czasem korzystają z ich pomocy.

Końcowe rozdziały dotyczą dolegliwości, w których szeptuchy najczęściej pomagają. Są tu więc opisane kwestie uroków i klątw, zlewania wosku, ziołolecznictwa. Całość uzupełniają relacje osób, które skorzystały z ich pomocy.

Choć miejscami lektura bywała nużąca, uważam, że była warta uwagi. Pokazuje, jak w sposób naukowy analizować zjawiska uznawane za magiczne; przybliża kulturę i historię Podlasia; wreszcie – unaocznia, że granica między religią a zabobonem bywa problematyczna nawet dla duchowieństwa.

## Warto przeczytać również

1. **Anna Romaniuk - "*Orzeszkowo 14. Historie z Podlasia*"**: zbiór esejów o okolicach Hajnówki, który dość dobrze wprowadza w kontekst regionu.
2. **Aneta Prymaka-Oniszk** - "*Kamienie musiały polecieć*": reportaż Wydawnictwa Czarnego na temat Podlasia, który pokazuje burzliwą przeszłość regionu z perspektywy ludności prawosławnej.
3. **Kamil Janicki - "*Cywilizacja Słowian*"**: szerszy kontekst słowiańskich wierzeń ludowych, odarty z legend i dopisanych współcześnie uzupełnień.
4.

## Dodatkowe linki

- [Strona książki na Goodreads](https://www.goodreads.com/book/show/220246215-szeptuchy-religijno-ludowa-na-podlasiu)
- [Strona książki na Lubimyczytać](https://lubimyczytac.pl/ksiazka/5180905/szeptuchy-religijnosc-ludowa-na-podlasiu)
- [Strona książki na stronie wydawnictwa](https://wydawnictwo.uwb.edu.pl/ksiazka/707-szeptuchy-religijnosc-ludowa-na-podlasiu)
