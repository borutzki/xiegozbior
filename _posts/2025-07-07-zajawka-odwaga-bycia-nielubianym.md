---
layout: post
title: "Ichiro Kishimi,  Fumitake Koga - Odwaga bycia nielubianym"
category: zajawki
date: 2025-07-06
author: Kacper Borucki
excerpt_separator: <!--more-->
start: 2025-06-23
end: 2025-07-02
isbn: 978-83-7579-623-0
tags: ["Ichiro Kishimi", "Fumitake Koga", "psychologia", "filozofia", "Galaktyka"]
ocena: 5
image: /assets/xiazki/kishimi_koga_odwaga_bycia_nielubianym.jpg

---

**"*Odwaga bycia nielubianym*" to kolejna z książek, po które sięgnąłem przypadkiem. Nie pamiętam już nawet, skąd się wzięła na moim czytniku. O czym jest? Autorzy - Ichiro Kishimi i Fumitake Koga - przybliżają tu psychologię indywidualną Adlera. Czy robią to przekonująco?**

<!--more-->

Na początku zaznaczę, że słyszałem wcześniej o szkole psychologii indywidualnej. Autorzy powołują się na Alfreda Adlera, współczesnego Freudowi, który uważał, że ważniejsze od samych traum jest nasze zapatrywanie na nie. Z tego wynika koncepcja teleologii: przekonania, że nasze zachowania są ukierunkowane na przyszłe cele, a nie zdeterminowane przeszłością.

W dalszym toku książki ta szkoła psychologii jest rozwinięta do kwestii filozoficznych. Pojawiają się tezy, że wszystkie problemy są problemami interpersonalnymi; że każdy ma swoje *zadania* i nie ma sensu wtrącać się w *zadania* innych; że nikt z nas nie jest pępkiem świata; że trzeba żyć tu i teraz, a droga do szczęścia wiedzie przez poczucie bycia potrzebnym.

W tekście na 2200 znaków oczywiście nie mam możliwości rozpisania się na każdy z tych punktów, chciałem więc je tylko zaznaczyć jako główne założenia książki. Osobiście, pozytywnie zaskoczył mnie tok rozumowania autorów i uważam omówienie tematów za całkiem sensowne.

Nie podobał mi się jednak sposób przedstawienia tych idei. Autorzy postawili na formę rozmowy młodzieńca z filozofem. To niekoniecznie wada - są książki, w których forma wywiadu jest świetnym pomysłem. Problemem tutaj jest ton rozmowy, który brzmi sztucznie i mało wiarygodnie. Może to kwestia przekładu z japońskiego? Może tego, że autorzy chcieli upodobnić tę książkę do zapisu rozmów Sokratesa? Trudno powiedzieć.

Nie mam jednoznacznej opinii na temat tej książki. Psychologia indywidualna Adlera brzmi ciekawie i tak też została tu przedstawiona. Cały przekaz daje trochę do myślenia, nawet jeżeli brzmi nieco naiwnie. To lektura warta uwagi, choć w kwestii prezentowanych tu idei - chętnie poznałbym zdanie kogoś, kto faktycznie zna się na psychologii.

## Warto przeczytać również

1. **Michael Schmidt-Salomon - "*Poza dobrem i złem*"**: filozoficzna rozprawa, która bardzo daleko rozciąga psychologię Freuda - i tym sposobem pokazuje, dlaczego proponowana w "*Odwadze bycia nielubianym*" psychologia Adlera może być bardziej kuszącą opcją.
2. **Shunryu Suzuki - "*Umysł zen, umysł początkującego*"**: poniekąd wprowadzenie do buddyzmu zen, który też pojawia się w tle ostatniego rozdziału opisywanej w tym wpisie książki.
3. **Jostein Gaarder - "*Świat Zofii*"**: w toku czytania, przypomniał mi się ten fabularyzowany przekrój poglądów filozoficznych minionych epok.

## Dodatkowe linki

- [Strona książki na Lubimyczytać](https://lubimyczytac.pl/ksiazka/4552043/odwaga-bycia-nielubianym-japonski-fenomen-ktory-pokazuje-jak-byc-wolnym-i-odmienic-wlasne-zycie)
- [Strona książki na Goodreads](https://www.goodreads.com/book/show/44000884-odwaga-bycia-nielubianym-japo-ski-fenomen-kt-ry-pokazuje-jak-by-woln)
- [Strona książki na stronie wydawnictwa Galaktyka](https://www.galaktyka.com.pl/psychologia/odwaga-bycia-nielubianym-japonski-fenomen-ktory-pokazuje-jak-byc-wolnym-i-odmienic-wlasne-zycie)
