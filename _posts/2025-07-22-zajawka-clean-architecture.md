---
layout: post
title: "Robert C. Martin - Clean Architecture"
category: zajawki
date: 2025-07-22
author: Kacper Borucki
excerpt_separator: <!--more-->
start: 2025-07-9
end: 2025-07-21
isbn: 978-0-13-449416-6
tags: ["Robert C. Martin", "Uncle Bob", "programowanie", "architektura", "english"]
ocena: 7
image: /assets/xiazki/robert_c_martin_clean_architecture.jpg

---
**Po "*Clean Architecture*" Roberta C. Martina sięgnąłem z powodów zawodowych - pracuję obecnie przy przepisywaniu aplikacji w Pythonie zgodnie z założeniami tej architektury i uznałem, że warto lepiej zrozumieć, na czym ona właściwie polega.**

<!--more-->

Zacznijmy od samej idei *Clean Architecture*. Rozdzielenie aplikacji na warstwy wydaje się mieć sens w wielu sytuacjach, zwłaszcza gdy sama domena oprogramowania jest skomplikowana. Pomysł na traktowanie każdego komponentu oprogramowania jako coś, co można w dowolnej chwili wymienić zwyczajnie mi się podoba i niesie ze sobą praktyczne implikacje. Natomiast ostrożne wykorzystanie abstrakcji pozwala na zaimplementowanie proponowanej tu architektury bez większych problemów.

*Uncle Bob* (pseudonim autora) wprowadza zatem konkretne pomysły w przystępny sposób. Nie ma tu zbyt wielu przykładów kodu, ale to dobrze - dzięki temu ta książka jest bardziej uniwersalna i nie ogranicza się do realiów pojedynczej technologii. W związku z tym każdy rozdział można od razu przełożyć na praktykę po prostu idąc do pracy - poniekąd niezależnie od używanego języka programowania.

Na tym mógłbym skończyć, ale jedna rzecz nie daje mi spokoju. Chodzi mianowicie o wydźwięk tej książki. Jakkolwiek zachęcająco nie brzmią reguły *Clean Architecture*, nie uważałbym tego podejścia za jedyne słuszne. A właśnie tak to w głównej mierze przedstawia autor. Owszem, w paru miejscach zaznacza, że ten rodzaj architektury nie sprawdzi się wszędzie - ale potem znów przedstawia *Clean Architecture* jako jedyne sensowne rozwiązanie. Co gorsza - są miejsca, gdzie autor wydaje się sugerować, że jeżeli on coś robi w dany sposób, to to jest najlepszy sposób, a sposób ten jest najlepszy, bo on tak robi...

W skrócie, *Clean Architecture* to pomysł na architekturę oprogramowania, który w moich oczach ma sens i rozwiązuje wiele problemów. Jednak zalatujące dogmatyzmem przedstawienie tej idei i brak ujęcia jej w szerszym kontekście skutecznie sprawiły, że daleki jestem od zachwytu nad tą lekturą. Dlaczego ta architektura jest lepsza niż inne, poza tym, że autor tak twierdzi? Jakie w ogóle są inne rozważone alternatywy? Tego się stąd nie dowiemy.

## Warto przeczytać również

1. **Harry J.W. Percival & Bob Gregory - "*Architecture Patterns with Python*"**: pierwsza z brzegu książka o architekturze, która pokazuje zupełnie inne podejście do architektury niż *Clean Architecture*.
2. **Martin Fowler - "*Refactoring*"**: nadal uważam, że zabieranie się za nową architekturę bez chociażby prób refaktoryzacji istniejącego kodu to syzyfowa praca, a ta książka pokazuje jak można sobie z tymi próbami radzić i po co.
3. **Kent Beck - "*Uporządkowany kod*"**: czasami nawet refaktoryzacja nie wchodzi w grę i trzeba najpierw trochę posprzątać i udokumentować istniejący kod - i o tym jest ta książka.

## Dodatkowe linki

- [Strona książki na Goodreads](https://www.goodreads.com/book/show/18043011-clean-architecture)
- [Strona książki na Lubimyczytać (wersja polska)](https://lubimyczytac.pl/ksiazka/4852556/czysta-architektura-struktura-i-design-oprogramowania-przewodnik-dla-profesjonalistow)
