---
layout: post
title: "Arkadiusz Matras - Jedz normalnie"
category: zajawki
date: 2025-07-12
author: Kacper Borucki
excerpt_separator: <!--more-->
start: 2025-07-03
end: 2025-07-08
isbn: 978-83-66747-44-9
tags: ["Arkadiusz Matras", "dietetyka", "Altenberg"]
ocena: 8
image: /assets/xiazki/arkadiusz_matras_jedz_normalnie.jpg

---

**Dietetyką zainteresowałem się dawno temu, gdy zaczynałem biegać. Wiedzę zdobywałem z różnych źródeł, jednak nigdy nie czytałem żadnej książki na ten temat. To zmieniło się niedawno - gdy skończyłem lekturę "*Jedz normalnie. Osiągaj więcej*" Arkadiusza Matrasa, znanego z *Dietetyki #NieNaŻarty*.**

<!--more-->

Długo odkładałem tę lekturę, bo zawsze było "coś ciekawszego" pod ręką. To był błąd. "*Jedz normalnie*" to książka, w której praktycznie każdy rozdział podsuwa wskazówki, które można od razu wdrożyć w swoim jadłospisie, w celu ogólnej poprawy zdrowia. Po lekturze moja lista zakupów wygląda nieco inaczej niż przed.

Dla jasności - ta książka nie skupia się na podsuwaniu pomysłów na dietę. Jej *clou* to uporządkowanie podstawowej wiedzy na temat zdrowego odżywiania. Dlaczego tyjemy, ile jajek można zjeść w ciągu tygodnia, czy ryby z rtęcią są zdrowe?

Wiele z poruszanych tematów już od dawna znałem, ale teraz przeczytałem o nich w szerszym kontekście. I zdecydowanie mi tego brakowało. Okazało się nawet, że wierzyłem w kilka mitów. Na przykład: że olej kokosowy jest najlepszy do smażenia (nie jest), albo że soja powoduje zaburzenie gospodarki hormonalnej u facetów (nie powoduje).

Najlepsze jest to, że książka opiera się na wiedzy naukowej, ma mnóstwo przypisów, a autor odnosi się do konkretnych badań, by pokazać, dlaczego ich wyniki mają sens. To sprawia, że całość jest bardziej wiarygodna i nie sprawia wrażenia, że przypisy są tylko po to, by uciszyć takich malkontentów jak ja.

Nie każdemu przypadnie do gustu nieco kolokwialny język. Z drugiej strony, to on sprawia, że lektura jest bardzo przyjemna. Więcej książek okołonaukowych mogłoby uderzać w te tony.

Polecam tę książkę każdemu, kto nadal uważa że woda z cytryną odchudza, modne diety z Instagrama są warte uwagi, a naukowcy co chwilę zmieniają zdanie w kwestii tego, co jest zdrowe, a co nie. Zdecydowanie lepiej sięgnąć po tę lekturę, niż samemu opierać się na wyrwanych z kontekstu informacjach od influencerów próbujących wciskać nam swoje magiczne suplementy (tak, chodzi mi tu o "*Glukozową Rewolucję*").

## Warto przeczytać również

1. **Alex Hutchinson - "*Which Comes First, Cardio Or Weights?*"**: w pewien sposób podobna książka, w której autor obala wiele mitów związanych z treningami.
2. **Adam Grant - "*Leniwy umysł*"**: dobra książka o tym, dlaczego powinniśmy częściej aktualizować poglądy na różne tematy w oparciu o nowe informacje.

## Dodatkowe linki

- [Strona książki na Lubimyczytać](https://lubimyczytac.pl/ksiazka/5040976/jedz-normalnie-osiagaj-wiecej)
- [Strona książki na Goodreads](https://www.goodreads.com/book/show/68278827-jedz-normalnie-osi-gaj-wi-cej)
- [Strona książki na stronie wydawnictwa Altenberg](https://altenberg.pl/books/jedz-normalnie-dietetyka-nienazarty/)
