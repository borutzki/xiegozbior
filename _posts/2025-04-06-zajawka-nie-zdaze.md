---
layout: post
title: "Olga Gitkiewicz - Nie zdążę"
category: zajawki
date: 2025-04-02
author: Kacper Borucki
excerpt_separator: <!--more-->
start: 2025-03-30
end: 2025-04-06
isbn: 978-83-65970-39-8
tags: ["Olga Gitkiewicz"]
ocena: 5
image: /assets/xiazki/olga_gitkiewicz_nie_zdaze.jpg

---

**"*Nie zdążę*" Olgi Gitkiewicz to jeden z reportaży wymienianych w kontekście polskich zaniedbań i realiów politycznych. Na ile dobrze tytuł ten opisuje tematy transportu publicznego i wykluczenia komunikacyjnego?**

<!--more-->

W tej pozycji pojawia się szeroki przekrój tematów, miejscowości i problemów różnych grup społecznych. Są tu historie zarówno małomiasteczkowych PKS-ów, jak i rozbitego PKP, z którym trudno współpracować (patrz: kolej w stronę Bieszczad). W tle pojawia się kwestia posiadania samochodu, która w dobie zamykania kolejnych połączeń stała się nie tyle symbolem statusu, co koniecznością.

Problem PKS-ów jest opisany obrazowo. Na tyle, że każdy, kto wychowywał się w miastach innych niż wojewódzkie, pewnie miał z nim styczność w takiej formie, jaką opisano w tym reportażu. Lokalny PKS ze starymi autobusami, trzy kursy w ciągu dnia, a tuż obok *busiarze*, którzy wciskają do pojazdów po kilkadziesiąt osób. A w końcu ceny z kosmosu i brak sensownych połączeń.

Historia PKP to też ciekawy kąsek. Jedno przedsiębiorstwo, rozbite na mnóstwo pomniejszych. Obrazowy cytat: "*Trzysta pięćdziesiąt metrów tunelu i czterech właścicieli*" - w kontekście pewnego dworca kolejowego. Konduktorzy są zatrudniani przez różne spółki, maszyniści przez kolejną, a wagony należą do jeszcze innej. Ktoś z branży IT mógłby powiedzieć: "źle zaprojektowane mikroserwisy".

Jednak mimo obrazowości, nie jest to reportaż, który spodoba się każdemu. Osobiście, brakuje mi tu spójnego przedstawienia pewnych zagadnień - na przykład historii PKP. Wyrywki konkretnych informacji mieszają się z jednostkowymi relacjami. Odnoszę wrażenie, że "*Nie zdążę*" sygnalizuje wiele tematów, ale ich nie wyczerpuje.

Nawet jeżeli są tu rzeczy, które nie przypadły mi do gustu, ta książka jest potrzebna i każdy, kto próbuje brać udział w debacie politycznej, powinien się nią zainteresować. Jak pokazuje kilka przytoczonych przykładów, nie ma sensu oczekiwać, że w kraju, w którym politycy nie korzystają z transportu publicznego, będziemy mieli sensownie działający transport publiczny. Warto jednak pamiętać, że uświadomienie sobie problemu to często pierwszy krok do jego rozwiązania.

## Warto przeczytać również

1. **Bartosz Józefiak - "*Wszyscy tak jeżdżą*"**: świetne uzupełnienie "*Nie zdążę*" pod kątem patologii wynikających z (braku) kultury jeżdżenia samochodem.
2. **Charles Montgomery - "*Miasto szczęśliwe*"**: tematyka bardziej urbanistyczna, ale Montgomery też świetnie pokazuje, w jaki sposób transport publiczny był siłą wypierany z miast i nie tylko.
3. **Aleksander Gurgul - "*Podhale*"**: choć akurat ta książka mi się nie podobała, to wątek "prywaciarskiego" transportu busami świetnie obrazuje tematy przedstawiane w "*Nie zdążę*".

## Dodatkowe linki

- [Strona książki na Goodreads](https://www.goodreads.com/book/show/46268134-nie-zd)
- [Strona książki na Lubimyczytać](https://lubimyczytac.pl/ksiazka/4888370/nie-zdaze)
