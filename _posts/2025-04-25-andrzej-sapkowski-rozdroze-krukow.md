---
layout: post
title: "Andrzej Sapkowski - Rozdroże kruków"
category: zajawki
date: 2025-04-25
author: Kacper Borucki
excerpt_separator: <!--more-->
start: 2025-04-21
end: 2025-04-24
isbn: 978-83-7578-207-3
tags: ["Andrzej Sapkowski"]
ocena: 6
image: /assets/xiazki/andrzej_sapkowski_rozdroze_krukow.jpg

---

**Nowy wiedźmin w 2024 roku mógł budzić pewne kontrowersje. Ale czy "*Rozdroże kruków*" Andrzeja Sapkowskiego faktycznie jest tylko skokiem na kasę?**

<!--more-->

Zacznijmy od kontekstu. Tym razem Geralta otrzymujemy nie w formie wyrafinowanego zabójcy potworów, tylko jako młodzika, który dopiero co opuścił Kaer Mohren i wyruszył na szlak. Na samym początku historii, od kłopotów - w tym od stryczka - wybawia go Preston Holt - inny, bardziej doświadczony wiedźmin.

Geralt i Preston wchodzą w nietypową relację *uczeń-mistrz*. Preston jest szanowanym wiedźminem - ma nawet własną posiadłość i agenta od zleceń. Jest też jednym z niewielu, którzy przeżyli - dość niedawny zresztą - pogrom wiedźminów spowodowany anonimowym paszkwilem. Dlatego fabuła biegnie dwutorowo. Z jednej strony Geralt po prostu bierze zlecenia podsuwane przez Prestona i zabija kolejne potwory. Z drugiej - powoli odkrywa, co wydarzyło się podczas pogromu i historię samego Holta.

"*Rozdroże kruków*" kojarzy się przede wszystkim z "*Sezonem burz*": to osobna powieść, prequel osadzony poza główną linią fabularną. Pewne postacie z innych książek się tu pojawiają lub są wzmiankowane. Czytelnik dowiaduje się, dlaczego Geralt każdego konia nazywa "Płotka" i poznaje kolejny rąbek historii Kaer Mohren. Sam wiedźmin walczy z nowymi dla uniwersum potworami. Brakuje tu jednak ciętego języka znanego z innych części serii. Natomiast kolejne wpadki Geralta, tłumaczone brakiem doświadczenia, podważają w moim wyobrażeniu jakość szkoleń w wiedźmińskiej warowni - co też nie do końca pasuje do sagi.

Przez to wszystko trudno mi jednoznacznie ocenić tę powieść. Bo po prawdzie, to po prostu kolejna książka o wiedźminie, którą pochłania się z przyjemnością - dla relaksu. Jednak sama fabuła wydaje się naciągana - gdyby nie smaczki z wiedźmińskiego uniwersum, to zdawałaby mi się miejscami wręcz bez sensu.

Dlatego "*Rozdroże kruków*" polecam głównie fanom wiedźmińskiej serii. Jest niezłym uzupełnieniem już wykreowanego uniwersum, a przy tym wciąga. Ale jeżeli ktoś dopiero zaczyna przygodę z Geraltem z Rivii, to sugeruję przeczytać prequel z przymrużeniem oka, a potem jak najszybciej przejść do kolejnych części cyklu.

## Warto przeczytać również

1. **Andrzej Sapkowski - "*Miecz przeznaczenia*"**: pierwsza część z serii o wiedźminie to zawsze dobry punkt startowy, jeżeli ktoś nie zna serii (lub kojarzy tylko gry).
2. **Andrzej Sapkowski - "*Sezon burz*"**: natomiast jeżeli ktoś chce się trzymać chronologii w czytaniu serii o wiedźminie, to "*Sezon burz*" powinien być kolejny.
3. **Witold Jabłoński - "*Popiel*"**: dla osób szukających przepisanych słowiańskich legend, książki Witolda Jabłońskiego w klimacie fantasy mogą być niezłą opcją.
4. **Jakub Bobrowski - "*Mitologia Słowiańska*"**: próba spopularyzowania mitologii słowiańskiej w uwspółcześnionej formie - może nie być do końca wiernym odwzorowaniem faktycznych mitów słowiańskich, ale przynajmniej jest luźną lekturą.
5. **Kamil Janicki - "*Cywilizacja Słowian*"**: ciekawe spojrzenie na to, dlaczego tak niewiele wiemy o dawnych Słowianach (i jednocześnie wyjaśnienie, dlaczego książki w temacie ich mitologii muszą bazować na domysłach).

## Dodatkowe linki

- [Strona książki na Goodreads](https://www.goodreads.com/book/show/221786526-rozdro-e-kruk-w)
- [Strona książki na Lubimyczytać](https://lubimyczytac.pl/ksiazka/5168033/rozdroze-krukow)
