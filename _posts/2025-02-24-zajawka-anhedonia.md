---
layout: post
title: "Arnold Cytrowski - Anhedonia"
category: zajawki
date: 2025-02-24
author: Kacper Borucki
excerpt_separator: <!--more-->
start: 2024-12-08
end: 2024-12-14
isbn: 978-83-972548-4-8
tags: ["Arnold Cytrowski"]
ocena: 8
---

**"*Anhedonię*" Arnolda Cytrowskiego kupiłem spontanicznie, bo zawsze ciekawi mnie twórczość ludzi z mojego otoczenia. Jednak aż do rozpoczęcia lektury nie wiedziałem, czego się spodziewać. Czy warto było kupić ją w ciemno?**

<!--more-->

Lata 90. w Polsce, w dużej mierze Wrocław. Na przełomie ustrojów dochodzi do serii politycznych morderstw. Sprawę "Obrazoburcy" bada Witold Przyłbicki – zmęczony agent służb bezpieczeństwa, coraz mniej wierzący w przyszłość. Przypadkiem poznaje Artura Króla – głównego bohatera książki. Artur, rzekomo(?) potrafiący czytać cudze złe myśli, wspina się po gangsterskiej hierarchii i próbuje żyć po swojemu. Nie radzi sobie jednak ze swoim "darem" i próbuje się go pozbyć, stosując długotrwałą terapię testosteronem, co zmienia jego zachowanie.

Czy Artur to "Obrazoburca"? W co się wikła, wchodząc w świat gangsterskiej polityki? Co z rodziną Witolda? Odpowiedzi przychodzą stopniowo, choć nawet nie są tu kluczowe. "Anhedonia" to przede wszystkim właśnie relacja Artura i Witolda, ukazana z dwóch perspektyw. Przy tym historia Artura (na ogół) wyprzedza historię Witolda, więc to, czego nie zauważa Artur, uzupełniają spostrzeżenia Witolda. Z początku przerysowane, postacie z każdym rozdziałem nabierają głębi, a ich portrety psychologiczne stają się coraz bardziej intrygujące i kompletne.

Dobrym punktem odniesienia dla stylu "*Anhedonii*" jest porównanie do filmów Tarantino. Brak zachowanej chronologii i różne perspektywy przypominają filmowe techniki narracyjne. Niektóre postacie giną nagle i bez zapowiedzi (przykład: spadający fortepian). Pewne zdarzenia mają miejsce bez zbędnego wyjaśniania - czytelnik sam może je zinterpretować. Narracja nie zna też żadnego tabu ani świętości - szczególnie w ostatnich rozdziałach.

Opisany sposób prowadzenia narracji jednych wciągnie, dla innych będzie trudny do przebrnięcia. Oprócz tego, przestawny szyk zdań może z początku utrudniać czytanie. Jednak nie traktuję tego jako wad – to właśnie te cechy wyróżniają "*Anhedonię*" na tle innych książek. I właśnie jako taką unikatową pozycję, bez zawahania ją polecam.

![Okładka książki "*Anhedonia*"](/assets/xiazki/arnold_cytrowski_anhedonia.jpg)

## Warto przeczytać również

1. **Łukasz Orbitowski - *Kult***: wątek nadprzyrodzonych zdolności w "*Anhedonii*" budzi u mnie jednoznaczne skojarzenia z "*Kultem*", który również jest zapadającą w pamięć lekturą.
2. **Łukasz Orbitowski - "*Inna Dusza*"**: co ciekawe, nostalgia za latami 90. oraz potencjalne zaburzenia osobowości u jednego z bohaterów również przywodzą mi na myśl pewną książkę Łukasza Orbitowskiego.
3. **Piotr Adamczyk - *Dom Tęsknot***: z książek osadzonych we Wrocławiu, to własnie "*Dom Tęsknot*" przyszedł mi do głowy jako coś wartego polecenia, choć niekoniecznie w klimacie "*Anhedonii*".
4. **Olga Tokarczuk - "*Prowadź swój pług przez kości umarłych*"**: jak ktoś lubi serie dziwacznych morderstw, to "pług" Tokarczuk zdecydowanie pasuje tu jako rekomendacja.

## Dodatkowe linki

- [Oficjalna strona książki na stronie wydawnictwa](https://linguamortis.pl/2024/10/31/anhedonia/)
- [Strona książki na Lubimyczytać](https://lubimyczytac.pl/ksiazka/5166190/anhedonia)
- [Playlista autora z utworami które pojawiają się w "*Anhedonii*" lub stanowiły inspirację](https://open.spotify.com/playlist/0wFATDbMN75PBmMdFOF0GK?si=4e7cbbf51137405d)
