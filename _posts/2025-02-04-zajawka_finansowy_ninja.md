---
layout: post
title: "Michał Szafrański - Finansowy Ninja"
category: zajawki
date: 2025-02-04
author: Kacper Borucki
excerpt_separator: <!--more-->
start: 2025-01-04
end: 2025-01-17
isbn: 978-83-65308-05-4
tags: ["Michał Szafrański"]
ocena: 6
image: /assets/xiazki/michal_szafranski_finansowy_ninja.jpg
---

**Z zakupem "*Finansowego Ninja*" Michała Szafrańskiego zbierałem się od dłuższego czasu, aż w końcu dostałem ten tytuł pod choinkę. Oczekiwania: rzetelna książka o oszczędzaniu, zarabianiu i być może inwestowaniu pieniędzy. W polskich realiach. Może brakować aktualnych informacji, bo wydanie pochodzi z 2019 roku. A jak rzeczywistość?**

<!--more-->

Nie da się odmówić Szafrańskiemu pragmatyzmu. W książce jest sporo konkretów. Z ciekawszych tematów: wyrabianie zdolności i wiarygodności kredytowej, kredyty hipoteczne, działanie kart płatniczych, polisy z UFK (jako coś, czego powinno się unikać). A to tylko pierwsze, które przyszły mi do głowy. Osobiście najwięcej wyciągnąłem z rozdziału o różnych formach zatrudnienia i optymalizacji podatkowej. W końcu zrozumiałem, o co chodzi z powiedzeniem, że *VAT jest transparentny*.

Jeżeli chodzi o wady, to nie ma ich wiele, dlatego opiszę największą: tematyka inwestowania jest poruszona bardzo pobieżnie. Szafrański dużo pisze o lokatach, a pół rozdziału o inwestowaniu poświęca na piętnowanie polis z UFK. Może i słusznie, jednak zamiast tego więcej sensu mogłoby mieć przedstawienie innych bezpiecznych opcji na lokowanie oszczędności. Choć biorąc pod uwagę statystyki dotyczące oszczędności Polaków, nie dziwi mnie, że nawet lokaty brzmią sensownie.

Niezależnie od tego, co bym powiedział, "*Finansowy Ninja*" to bardzo dobry tytuł dla osób, które wchodzą w dorosłe życie, chcą poprawić nawyki finansowe, zapanować nad domowym budżetem, albo - w skrajnej formie - ledwo wiążą koniec z końcem i toną w kredytach. Przeczytanie tego to świetny punkt startowy, żeby zacząć dbać o sytuację finansową. Natomiast czytelnicy już ogarnięci finansowo, z doświadczeniem w inwestowaniu - raczej nie wyciągną stąd zbyt wiele.

Dlatego podsumuję krótko: szkoda, że nie przeczytałem tej książki co najmniej 5 lat temu. Wtedy miałoby to dużo więcej sensu.

## Warto przeczytać również

1. **Marcin Iwuć - "*Finansowa Forteca*"**: przystępne i jednocześnie szczegółowe omówienie różnych rodzajów aktywów i innych narzędzi finansowych.
2. **Mateusz Samołyk - "*Inwestowanie Dla Każdego*"**: pragmatyczne wprowadzenie do inwestowania pasywnego, z naciskiem na budowę portfela.
3. **[Blog "*Jak Oszczędzać Pieniądze*" Michała Szafrańskiego](https://jakoszczedzacpieniadze.pl/)**: choć od pewnego czasu nieaktywny, to nadal stanowi niezłe źródło wiedzy, rozszerzające książkę "*Finansowy Ninja*".

## Dodatkowe linki

- [Strona książki na Goodreads](https://www.goodreads.com/book/show/53005904-finansowy-ninja)
- [Strona książki na Lubimyczytać](https://lubimyczytac.pl/ksiazka/314304/finansowy-ninja)
- [Oficjalna strona książki "*Finansowy Ninja*"](https://finansowyninja.pl/)
