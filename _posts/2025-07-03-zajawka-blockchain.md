---
layout: post
title: "Lorne Lantz, Daniel Cawrey - Blockchain"
category: zajawki
date: 2025-07-03
author: Kacper Borucki
excerpt_separator: <!--more-->
start: 2025-06-19
end: 2025-07-02
isbn: 978-83-283-9361-5
tags: ["Lorne Lantz", "Daniel Cawrey", "blockchain", "internet", "O'Reilly", "Helion"]
ocena: 4
image: /assets/xiazki/lantz_cawrey_blockchain.jpg

---
**Tak jak przypadkiem zacząłem czytać książkę o darknecie, tak też niemal równocześnie sięgnąłem po książkę o łańcuchu bloków. To "*Blockchain. Przewodnik po technologii łańcucha bloków*", której autorami są Lorne Lantz i Daniel Cawrey.**

<!--more-->

Dla osób niewtajemniczonych: *blockchain* - "łańcuch bloków" - to technologia, na której opierają się kryptowaluty takie jak Bitcoin czy Ethereum. Można to sobie wyobrazić jako łańcuch bloków, z których każdy przechowuje informacje o transakcjach, zwykle z ostatnich kilkunastu minut. Stworzenie bloku i dołączenie go do łańcucha wymaga mocy obliczeniowej. Tej dostarczają "górnicy", którzy udostępniają sieci swoje komputery (tzw. koparki), a za wykonaną przez nie pracę otrzymują wygenerowaną w tym procesie kryptowalutę.

Ten opis pokazuje, że książka dała mi pewien wgląd w podstawy działania kryptowalut. Ale autorzy poruszyli też bardziej złożone kwestie: inteligentne kontrakty, aplikacje rozproszone, prywatność, kwestie prawne czy mechanizmy giełdowe – a także głośniejsze przypadki kradzieży.

Nie jestem jednak szczególnie zachwycony. Zabrakło tu uporządkowanego wytłumaczenia najbardziej trywialnych kwestii. Po książce tego typu oczekiwałbym, że autorzy wyjaśnią w prosty sposób, na czym polega kopanie kryptowalut i jak działają portfele. Tematy te się pojawiają, ale chaotycznie. Jako czytelnik czułem, że takie podstawowe kwestie są czasem opisane zbyt abstrakcyjnie i górnolotnie, a czasem - zbyt szczegółowo, technicznie, bez kontekstu.

Oprócz tego wydaje mi się, że polskie tłumaczenie książki wprowadza terminy, które trudno skojarzyć z ogólnie przyjętymi: "*skrót*" w miejsce angielskiego "*hash*" to tylko najprostszy przykład. Terminów stricte technicznych jest tu sporo, więc momentami trudno zrozumieć całe akapity.

Podsumuję to krótko. Nadal utrzymuję, że czegoś się z tej książki dowiedziałem, więc mimo wszystko uważam ją za umiarkowanie wartościową. Jednak jeśli ktoś jest zainteresowany tematem łańcucha bloków, sugerowałbym spróbować wersji anglojęzycznej.

## Warto przeczytać również

1. **Nick Bilton - "*Król darknetu*"**: reportaż opisujący Silk Road, jedną z przyczyn złej sławy kryptowalut.
2. **Klaus Schwab - "*The Fourth Industrial Revolution*"**: pośród wielu innych kwestii, pojawia się w tej książce również spojrzenie ekonomisty na to, w jaki sposób kryptowaluty mogą być przełomową technologią.
3. **Kevin Mitnick - "*Niewidzialny w sieci*"**: tu kryptowaluty pojawiają się jeszcze jako środek umożliwiający zachowanie prywatności w sieci.

## Dodatkowe linki

- [Strona książki na Lubimyczytać](https://lubimyczytac.pl/ksiazka/5037669/blockchain-przewodnik-po-technologii-lancucha-blokow-kryptowaluty-inteligentne-kontrakty-i)
- [Strona książki na Goodreads](https://www.goodreads.com/book/show/157870327-blockchain-przewodnik-po-technologii-lancucha)
- [Strona książki na stronie wydawnictwa O'Reilly](https://www.oreilly.com/library/view/mastering-blockchain/9781492054696/)
- [Strona książki na stronie wydawnictwa Helion](https://helion.pl/ksiazki/blockchain-przewodnik-po-technologii-lancucha-blokow-kryptowaluty-inteligentne-kontrakty-i-aplika-lorne-lantz-daniel-cawrey,bloprz.htm#format/d)
