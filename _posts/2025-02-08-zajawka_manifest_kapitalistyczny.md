---
layout: post
title: "Johan Norberg - Manifest Kapitalistyczny"
category: zajawki
date: 2025-02-08
author: Kacper Borucki
excerpt_separator: <!--more-->
start: 2025-01-19
end: 2025-01-22
isbn: 978-83-8360-055-0
tags: ["Johan Norberg"]
ocena: 4
---

**Gdy na półce w Empiku zobaczyłem "*Manifest Kapitalistyczny. Jak wolny rynek uratuje świat*" Johana Norberga na wyprzedaży, zaintrygował mnie tytuł. Sprawdziłem blurb z tyłu. Wynikało z niego coś, z czym kompletnie się nie zgadzam. Cóż, nie mogłem się oprzeć - kupiłem.**

<!--more-->

Już od wstępu Norberg przyjmuje ton osoby, która "wie lepiej". Na szczęście, dość sensownie omawia zalety ustroju kapitalistycznego z naciskiem na globalny, wolny rynek. Czyli: optymalizacja kosztów produkcji, decyzje biznesowe podejmowane lokalnie i oddolnie (w odróżnieniu od gospodarki centralnie sterowanej), możliwość awansu społecznego oraz bogacenie się krajów i społeczeństw, co ciągnie za sobą rozwój kulturowy i technologiczny (nawet przy uwzględnieniu rosnących nierówności społecznych).

"*Manifest Kapitalistyczny*" uświadomił mi, jak regulacje prawne faktycznie oddziałują na rynek - oraz jak można to sensownie wykorzystać do ograniczania emisji CO2 czy użycia szkodliwych substancji. Przeczytałem tę książkę w porę, by zrozumieć, że "wojna celna" to odejście od koncepcji wolnego rynku, a "złota era przemysłu w USA" to nic więcej niż nostalgia.

Autor niestety nie potrafi sensownie przedstawić zagrożeń płynących z gospodarki wolnorynkowej ani zaproponować potencjalnych rozwiązań. Nieuczciwe praktyki gigakorporacji? "To jest patologia" - i tyle. Masowa inwigilacja w sieci? "Ale za to mam lepsze reklamy". Temat monopolizacji rynków niebezpiecznie zbiega w ton "nie ma dowodów na to, że istnieją monopole". Celowe postarzanie produktu? Cytat z książki: "Nie wykluczam, że celowe postarzanie produktów rzeczywiście występuje [...]".

Druga wada "*Manifestu*" to opieranie większości stwierdzeń na statystykach i własnych wnioskach autora (co samo w sobie złe nie jest), przy czym Norberg luźno interpretuje dane, na przykład porównując średnie z percentylami czy myląc korelację z przyczynowością.

Podsumowując, "*Manifest Kapitalistyczny*" dobrze przedstawia perspektywę wolnorynkowców, ale nie jest rzetelnym źródłem w kwestii zagrożeń związanych z tym ustrojem.

![Okładka książki "*Manifest Kapitalistyczny*"](/assets/xiazki/johan_norberg_manifest_kapitalistyczny.jpg)

## Warto przeczytać również

1. **Hans Rosling - "*Factfulness*"**: w pewien sposób, ta książka daje podkładkę pod "Manifest Kapitalistyczny", bo pokazuje, że - wbrew doniesieniom medialnym - ludziom wcale nie żyje się coraz gorzej.
2. **Abhijit V. Banerjee, Esther Duflo - "*Good Economics*"**: tezy nieco sprzeczne z "Manifestem Kapitalistycznym", choć - co ciekawe - oparte w wielu miejscach na podobnych przesłankach. Tu można więcej poczytać o wadach kapitalizmu.
3. **Klaus Schwab - "*The Fourth Industrial Revolution*"**: Johan Norberg podaje dużo statystyk, ale faktyczne trendy technologiczne lepiej przedstawia Klaus Schwab.
4. **Jonathan Crary - "*24/7. Późny kapitalizm i koniec snu*"**: bardziej filozoficzna książka o tym, że kapitalizm nie musi iść w parze z naszymi potrzebami.

## Dodatkowe linki

- [Strona książki na Goodreads](https://www.goodreads.com/book/show/211006649-manifest-kapitalistyczny-jak-wolny-rynek-uratuje-wiat)
- [Strona książki na Lubimyczytać](https://lubimyczytac.pl/ksiazka/5112108/manifest-kapitalistyczny-jak-wolny-rynek-uratuje-swiat)
