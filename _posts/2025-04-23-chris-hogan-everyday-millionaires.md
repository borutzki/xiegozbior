---
layout: post
title: "Chris Hogan - Everyday Millionaires"
category: zajawki
date: 2025-04-23
author: Kacper Borucki
excerpt_separator: <!--more-->
start: 2025-04-11
end: 2025-04-18
isbn: 978-0-977489-52-7
tags: ["Chris Hogan"]
ocena: 2
image: /assets/xiazki/chris_hogan_everyday_millionaires.jpg

---

**Po "*Everyday Millionaires*" Chrisa Hogana sięgnąłem zachęcony wzmiankami w kilku innych książkach o finansach osobistych. Czy faktycznie jest wartą uwagi lekturą w temacie filozofii bogactwa?**

<!--more-->

Podstawowym założeniem książki jest pokazanie czytelnikowi, że (w USA) każdy może zostać milionerem. "*Everyday Millionaires*" bazuje na badaniu w formie kwestionariusza, przeprowadzonym na 10 tys. milionerów (osób o majątku, którego wartość przekracza milion dolarów netto).

W pierwszej połowie książki Hogan rozprawia się z obrazem milionera, serwowanym przez popkulturę. Przeciętny milioner to nie celebryta jeżdżący Lamborghini i nie Elon Musk. Przeciętny milioner to na ogół osoba z wykształceniem wyższym, pracująca w "nudnym" zawodzie, takim jak inżynier czy nauczyciel, która przez znaczną część życia odkładała i inwestowała oszczędności, na ogół w ramach amerykańskiego planu *401(k)*. Druga część książki omawia natomiast cechy takich osób: odpowiedzialność, oszczędność, intencjonalność, umiejętność dążenia do celu, pracowitość oraz konsekwentność.

Niestety, powyższy akapit podsumowuje znaczną część tego, czego można dowiedzieć się z tej lektury. Oczywiście nie podałem tu przykładów przytoczonych przez Hogana, ale idea pozostaje prosta: pracując ciężko można zostać milionerem, ale bycie milionerem nie jest równoznaczne z symbolami statusu.

Brakuje też szczegółów na temat badania, o które opiera się cała ta lektura. Jakie pytania były w nim zadawane? Jak wygląda demografia badanej grupy? Czy małżeństwa, których wspólny majątek przekracza milion dolarów, zostały zakwalifikowane jako milionerzy, mimo że indywidualnie każdy z małżonków dysponuje mniejszym majątkiem? Tego czytelnik się nie dowie.

Podsumowując: Hogan napisał książkę na podstawie badania, którego w niej nie przytoczył, a jej treść mogłaby zostać zredukowana do pojedynczego rozdziału innej książki. Dlatego jeżeli ktoś szuka impulsu, żeby "wziąć się w garść" finansowo i który doda mu wiary w siebie, to pewnie coś z tej książki dla siebie wyciągnie. Jednak osoby od dawna oszczędzające i inwestujące - jedynie zmarnują swój czas.

## Warto przeczytać również

1. **Joe Dominguez, Vicki Robin - "*Your Money or Your Life*"**: książka również o filozofii oszczędzania (i nie tylko), która jest może i nieco bardziej dogmatyczna, ale też niesie za sobą więcej praktycznych wskazówek. Kto wie, może spora część grupy w badaniu Hogana też to czytała?
2. **Mateusz Samołyk - "*Inwestowanie dla każdego*"**: bardzo dobry przewodnik po świecie inwestowania, w którym książka "*Everyday Millionaires*" jest osadzona w tle i przez to wybrzmiewa dużo bardziej.
3. **Marcin Iwuć - "*Finansowa Forteca*"**: podstawowa lektura dla każdego, kto próbuje wejść do świata inwestowania w polskich realiach.
4. [**Michał Szafrański - "*Finansowy Ninja*"**]({% post_url 2025-02-04-zajawka_finansowy_ninja %}): jeżeli jakaś polska książka zawiera w sobie streszczenie "*Everyday Millionaires*", to właśnie ta.
5. **Ramit Sethi - "*I will teach you to be rich*"**: pragmatyczny, amerykański poradnik o finansach osobistych.

## Dodatkowe linki

- [Strona książki na Goodreads](https://www.goodreads.com/book/show/41074642-everyday-millionaires)
- [Strona książki na Lubimyczytać](https://lubimyczytac.pl/ksiazka/5188997/everyday-millionaires)
