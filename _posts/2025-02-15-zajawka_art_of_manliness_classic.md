---
layout: post
title: "Brett McKay - The Art Of Manliness: Classic Skills and Manners for the Modern Man"
category: zajawki
date: 2025-02-15
author: Kacper Borucki
excerpt_separator: <!--more-->
start: 2025-01-25
end: 2025-02-09
isbn: N/A
tags: ["Brett McKay", "Kate McKay"]
ocena: 3
---

**Czasami czytam książki swoich ulubionych blogerów. Dlatego zabrałem się za pozycję "*The Art Of Manliness: Classic Skills and Manners for the Modern Man*", której autorami są Brett i Kate McKay, twórcy bloga o wymownej nazwie *Art of Manliness*. Czy było warto?**

<!--more-->

"*Classic Skills and Manners...*" to poradnik dla mężczyzn. Jest podzielony na 8 rozdziałów, w każdym po kilka-kilkanaście zagadnień: dbanie o wygląd, dobre maniery, utrzymywanie przyjaźni, romanse, bycie ojcem, kilka zagadnień filozoficznych. Na pierwszy rzut oka, intrygujący pomysł: zbiór kwestii, o których zazwyczaj nie szuka się informacji w sieci, a być może warto je poznać.

Tematów jest tu wiele. Niektóre przyziemne: "jak zawiązać krawat na 3 sposoby", "jak dobrać garnitur", "jak rozpalić ognisko bez zapalniczki". Niektóre praktyczne: "jak przenieść kogoś, kto stracił przytomność", "jak odpalić samochód z rozładowanym akumulatorem". Są też odjechane: "jak awaryjnie wylądować samolot", "jak odebrać poród w warunkach domowych". Jak można się domyślić, te ostatnie, przy objętości kilku akapitów, nie niosą szczególnie dużej wartości merytorycznej.

Powyższe zdanie to tylko pierwsza wada tej książki. Jakie są inne? Podrozdziały najprawdopodobniej są przeredagowanymi wpisami z bloga, więc czytelnik nie zyskuje nic, czego by na nim nie przeczytał. Autor chwali pierwszą połowę XX wieku i czasy wiktoriańskie jako pik elegancji i dobrych manier, co ogranicza uniwersalność porad w tych kwestiach. W wielu podrozdziałach brakuje obrazków wyjaśniających jak coś zrobić. W innych pojawiają się kompletnie zbędne (np. "jak krytykować konstruktywnie").

Summa summarum, "*Classic Skills and Manners...*" to książka z której można wyciągnąć pewną wartość i garść sensownych porad życiowych na różne okazje, ale nie potrafię jej brać na poważnie. Dobre rady przemieszane są z kompletnym laniem wody, a na koniec dostajemy niepasujący rozdział o wartościach, którymi kierował się Benjamin Franklin. Jeżeli kogoś interesuje ta tematyka, to polecam raczej oryginalnego bloga niż ten tomik.

![Okładka książki "*The Art Of Manliness: Classic Skills and Manners for the Modern Man*"](/assets/xiazki/brett_mckay_aom_classic_skills_and_manners.jpg)

## Warto przeczytać również

1. **Wayne Levine - "*Hold On To Your N.U.T.s*"**: jeżeli już pozostajemy przy poradnikach dla facetów, to ta książka jest bardziej przystępna - choć ma dużo bardziej coachingowy ton.
2. **Benjamin Franklin - "*Żywot Własny*"**: zamiast czyichś interpretacji zasad którymi kierował się Benjamin Franklin, warto spróbować zapoznać się z przemyśleniami samego Benjamina Franklina.
3. **Blog [Art of Manliness](<https://www.artofmanliness.com/>)**: oryginalny blog autorów opisanej książki.

## Dodatkowe linki

- [Strona książki na Goodreads](https://www.goodreads.com/book/show/8306020-the-art-of-manliness)
- [Strona książki na Lubimyczytać](https://lubimyczytac.pl/ksiazka/122849/the-art-of-manliness-classic-skills-and-manners-for-the-modern-man)
