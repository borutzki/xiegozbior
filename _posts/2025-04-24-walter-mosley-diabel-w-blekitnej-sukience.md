---
layout: post
title: "Walter Mosley - Diabeł w błękitnej sukience"
category: zajawki
date: 2025-04-24
author: Kacper Borucki
excerpt_separator: <!--more-->
start: 2025-04-18
end: 2025-04-21
isbn: 978-83-63464-24-0
tags: ["Walter Mosley"]
ocena: 6
image: /assets/xiazki/walter_mosley_diabel_w_blekitnej_sukience.jpg

---

**Oswojony z klimatem *noir* za sprawą książek Chandlera postanowiłem dać szansę innym autorom tego nurtu. Pierwszym strzałem była kupiona za grosze powieść "*Diabeł w błękitnej sukience*" Waltera Mosleya.**

<!--more-->

Mosley buduje fabułę praktycznie z niczego. Easy Rowlins, główny bohater, właśnie stracił pracę i przesiaduje w barze. Właściciel przybytku oraz pewien niebezpiecznie wyglądający klient namawiają Easy'ego do podjęcia się prostej robótki. Chodzi o znalezienie pewnej dziewczyny na podstawie zdjęcia, w zamian za niezłe pieniądze. Gdzie haczyk? Między innymi nad tym zastanawia się sam Easy.

Wraz z rozwojem fabuły pada kilka trupów, a same poszukiwania komplikują się. Postacie z szemranej przeszłości Easy'ego zderzają się z polityczną świtą, kryminalnym półświatkiem i rasistowskimi policjantami. Każdy kolejny rozdział ujawnia nowe powiązania, a główny bohater ściąga na siebie coraz większe zagrożenie z kilku stron. Ot, klasyka kryminału.

Trudno o tej historii opowiedzieć coś więcej bez spojlerów, dlatego skupię się na klimacie. To właśnie on nadaje tej książce kolorytu. Mamy tu końcówkę lat 40. XX wieku i perspektywę czarnoskórego Amerykanina, który odsłużył swoje w wojsku podczas II Wojny Światowej. Teraz mieszka w Los Angeles, dokąd wyjechał z rodzinnego Teksasu. Tłem akcji są często nielegalne lokale z muzyką jazzową i miasto podzielone na dzielnice "białe" i "czarne". To wszystko tworzy nieoczywistą perspektywę, którą trudno znaleźć we współczesnych antyrasistowskich przekazach z social mediów.

Dlatego polecam tę książkę z dwóch powodów. Po pierwsze - to krótka i wciągająca historia z intrygującym wątkiem kryminalnym - do pochłonięcia w wieczór lub dwa. Po drugie - świetnie oddany w niej klimat końcówki lat 40. ubiegłego stulecia w USA, z perspektywy czarnoskórego weterana wojennego, to coś nietuzinkowego. Widać tu estetykę podobną do książek Chandlera, jednak atmosfera jest kompletnie inna. Miejscami lżejsza, miejscami mroczniejsza.

Słowem: warto dać szansę Mosleyowi i jego prozie. Sam chętnie sięgnę po kolejne wydania z tej serii, jeśli tylko trafią mi w ręce...

## Warto przeczytać również

1. **Raymond Chandler - "*Głęboki Sen*"**: pierwsza część z cyklu o detektywie Marlowe to rekomendacja jak najbardziej na miejscu w kontekście "*Diabła w niebieskiej sukience*".
2. **Tayari Jones - "*Nasze małżeństwo*"**: bardziej współczesna historia, również o afroamerykanach i ich problemach. Ta książka jest raczej obyczajowa, choć przemyca kilka mrocznych przemyśleń.
3. **Joseph Conrad - "*Amy Foster*"**: bardzo luźne skojarzenie - ta nowela Conrada w ciekawy sposób podejmuje temat ksenofobii. Nie, nie ma to nic wspólnego z czarnoskórymi Amerykanami.

## Dodatkowe linki

- [Strona książki na Goodreads](https://www.goodreads.com/book/show/54784185-diabe-w-b-kitnej-sukience)
- [Strona książki na Lubimyczytać](https://lubimyczytac.pl/ksiazka/200258/diabel-w-blekitnej-sukience)
