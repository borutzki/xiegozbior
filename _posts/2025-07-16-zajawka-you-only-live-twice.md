---
layout: post
title: "Ian Fleming - You Only Live Twice"
category: zajawki
date: 2025-07-16
author: Kacper Borucki
excerpt_separator: <!--more-->
start: 2025-07-04
end: 2025-07-14
isbn: N/A
tags: ["Ian Fleming", "James Bond", "sensacyjne"]
ocena: 4
image: /assets/xiazki/ian_fleming_you_only_live_twice.jpg

---

**Po dwunastą część przygód Jamesa Bonda sięgnąłem długo po przeczytaniu poprzedniej, ponieważ "*You Only Live Twice*" Iana Fleminga to strasznie trudno dostępna książka. Na szczęście udało mi się wygrzebać z sieci anglojęzyczny ebook i mogłem przystąpić do lektury.**

<!--more-->

Co do fabuły, Fleming nie wyszedł tu poza utarty schemat - choć tym razem Bond działa w roli dyplomaty, a nie szpiega. Zatem pojawiają się tu: wyrafinowane jedzenie, mnóstwo alkoholu, wątek romantyczny, potężny antagonista - oczywiście zły naukowiec - mieszkający w zamku oraz finałowa walka. Nie znajdziemy więc zbyt wielu nowości.

Kontaktami Bonda w tej historii są australijski szpieg Dikko Henderson i szef japońskiego wywiadu Tiger Tanaka. Pierwszy uczy Bonda australijskiego slangu, drugi opowiada o japońskiej kulturze i wprowadza go w ninjutsu: sztukę walki i przetrwania w ukryciu, stosowaną przez *ninja*.

Najlepszą częścią tej książki są cięte dialogi. Jest ich tu mnóstwo. Przykład: w pewnym momencie Tiger wyjawia Bondowi, że język japoński nie zawiera wulgaryzmów w takim znaczeniu, w jakim pojmujemy je na Zachodzie. Na to Bond odpowiada, że w takim razie nie dziwi się, dlaczego ludzie tu popełniają samobójstwa po każdym niepowodzeniu. W podobnym tonie prowadzone są też rozmowy o innych różnicach kulturowych, geopolityce i podejściu do kobiet, więc można się uśmiać.

Powieść Fleminga ma też swoje dziwactwa. Na przykład to, że psychiatra i szef Bonda zgodnie doszli do wniosku, że ta praktycznie niewykonalna misja ma być dla Bonda lekarstwem na depresję po utracie żony. Oprócz tego, sporo miejsca poświęcono opisom trujących roślin z zamku antagonisty, które są całkowicie zbędne z punktu widzenia fabuły.

Podsumowując, "*You Only Live Twice*" to przeciętna powieść sensacyjna z paroma ciekawostkami upchniętymi tu i tam w toku fabuły. Można się trochę uśmiać przy dialogach, ale też mniej więcej od połowy książki da się domyślić, jak będzie wyglądał finał tej historii i kim jest główny antagonista. Dlatego uważam, że to książka dla osób, które chcą po prostu dokończyć tę serię, ale już bez większych oczekiwań.

## Warto przeczytać również

1. **Ian Fleming - "*Casino Royale*"**: jeżeli ktoś szuka punktu zaczepienia do książek o Jamesie Bondzie, to to jest pierwsza część która dość dobrze nakreśla, co może się pojawić w kolejnych.
2. **Ian Fleming - "*W tajnej służbie jej królewskiej mości*"**: ta część przygód Bonda trochę odstaje na tle innych, i chyba właśnie przez to zapadła mi w pamięć trochę bardziej niż pozostałe.

## Dodatkowe linki

- [Strona książki na Lubimyczytać](https://lubimyczytac.pl/ksiazka/50189/zyje-sie-tylko-dwa-razy)
- [Strona książki na Goodreads](https://www.goodreads.com/book/show/3761.You_Only_Live_Twice)
