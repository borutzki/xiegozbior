---
layout: post
title: "Raymond Chandler - Playback"
category: zajawki
date: 2025-05-16
author: Kacper Borucki
excerpt_separator: <!--more-->
start: 2025-05-05
end: 2025-05-10
isbn: N/A
tags: ["Raymond Chandler"]
ocena: 5
image: /assets/xiazki/raymond_chandler_playback.jpg

---

**"*Playback*", czyli siódma część przygód detektywa Marlowe'a autorstwa Raymonda Chandlera, ma zdecydowanie mniej polotu niż poprzednie części. Zastanówmy się, dlaczego.**

<!--more-->

Filip Marlowe zostaje wynajęty przez agencję adwokacką w celu odszukania pewnej dziewczyny bez wchodzenia z nią w interakcję. Znajduje ją już w jednym z pierwszych rozdziałów, a w kontakt z nią wchodzi niedługo potem. Pozornie bezsensowne działanie ma w tym celu uzasadnienie: detektyw czuje, że dostał mocno podejrzaną robotę i na własną rękę próbuje zrozumieć, o co chodzi.

Sprawa komplikuje się przez niemal całą książkę. W toku fabuły pojawiają się kolejne postacie, których rola jest niejasna. Po drodze padają groźby, a po czasie również trupy. Marlowe próbuje to wszystko zrozumieć, choć i tak praktycznie do samego końca nie wie nawet, co tak naprawdę w całej tej sprawie zamierza osiągnąć i dla kogo tak naprawdę pracuje.

To wszystko z pozoru buduje wciągającą intrygę, jednak "*Playback*" ma kilka wad.

Przede wszystkim, brakuje tu tak ostrego języka jak chociażby w "*Siostrzyczce*". Może to wina tłumaczenia, jednak stylistyka noir i cynizm w dialogach są tu stonowane, więc podczas czytania brakuje przypadkowych parsknięć śmiechem podczas czytania przypadkowych opisów. Są natomiast aż trzy wątki romantyczne, które moim zdaniem nic nie wnoszą.

Gdy opisywałem "*Długie pożegnanie*", wspomniałem o patetyczności. W "*Playbacku*" reguły którymi kieruje się Marlowe są na pierwszym planie i okazuje się, że to wcale nie jest super. Detektyw wmieszany w sprawę z zabójstwem w tle raz przyjmuje, a raz oddaje pieniądze zleceniodawcom - zależnie od tego czy czuje się z nimi dobrze, czy nie. Mało realistycznie.

Mając na uwadze to wszystko, nie mogę jednak powiedzieć, że "Playback" to zła książka. Jest po prostu średnia. Nie porwała mnie, choć też nie odpychała. Postawienie kropki na tej serii było dobrym krokiem w tej książce i autor zrobił to w sposób jasny. Niemniej, poczytałbym jeszcze coś o przygodach tego detektywa-alkoholika z Los Angeles...

## Warto przeczytać również

1. **Raymond Chandler - "*Głęboki sen*"**: pierwsza część przygód Marlowe'a nadała serii pewnego kolorytu, który potem był podtrzymywany w różnym stopniu.
2. **Raymond Chandler - "*Siostrzyczka*"**: jeżeli gdzieś Chandler wszedł na wyżyny sarkazmu, to właśnie w tej części z serii.
3. **Walter Mosley - "*Diabeł w błękitnej sukience*"**: zupełnie inna książka w nieco innych realiach, bo głównym bohaterem jest czarnoskóry weteran drugiej wojny światowej. Nieco bardziej wciągająca niż "*Playback*" między innymi ze względu na rzut okiem na inne tło historyczne.

## Dodatkowe linki

- [Strona książki na Goodreads](https://www.goodreads.com/book/show/48705923-playback)
- [Strona książki na Lubimyczytać](https://lubimyczytac.pl/ksiazka/35938/playback)
