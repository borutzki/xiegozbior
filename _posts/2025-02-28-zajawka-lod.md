---
layout: post
title: "Jacek Dukaj - Lód"
category: zajawki
date: 2025-02-28
author: Kacper Borucki
excerpt_separator: <!--more-->
start: 2025-01-01
end: 2025-02-16
isbn: 978-83-08-08306-2
tags: ["Jacek Dukaj"]
ocena: 9
image: /assets/xiazki/jacek_dukaj_lod.jpg

---

**"*Lód*" Dukaja otrzymałem jako prezent świąteczny. Wystarczyła mi aż do połowy lutego (*nomen omen*). Objętość ponad 1000 stron to nie byle co. Czy było warto poświęcać aż tyle czasu?**

<!--more-->

Warszawa, rok 1924. Nigdy nie doszło do I Wojny Światowej. Rosja nadal jest carska, Europą władają monarchie, ruch robotniczy dopiero się rodzi. Między tym wszystkim z Syberii nadszedł tytułowy Lód: lute, czyli bliżej nieokreślone istoty o temperaturze sięgającej zera kelwina, w otoczeniu których zamarza wszystko. Nawet historia. Przy tym, fizyczne właściwości lutych pozwoliły zrobić z Syberii potęgę przemysłową, znaną z produkcji tzw. *zimnaza*.

Matematyk Benedykt Gierosławski zostaje wysłany do źródła Lodu w celu skontaktowania się z ojcem. Ten ponoć jest w stanie porozumiewać się z lutymi. One zaś – według doniesień – mogą wpływać na to, która historia zamarza. A to przydatna rzecz w kraju z wieloma frakcjami politycznymi.

Fabuła zdaje się prosta, bo skróciłem ją na potrzeby wpisu. Realnie, "Lód" to rozprawa filozoficzna przemycona pod płaszczykiem powieści. Mając na uwadze ludzką omylność, przeinaczenia i propagandę, co tak naprawdę wiemy o przeszłości? W "*Lodzie*", podróż koleją transsyberyjską jest wykorzystana do pokazania przejścia od tej niepewności do absolutnej pewności. W *Krainie Lutych* wszystko jest albo prawdziwe, albo fałszywe. Nie ma nic pośrodku. Przyczyny i skutki są jasno powiązane. Historia staje się matematycznie obliczalna - co niesie za sobą wiele implikacji.

Łatwo się w tym wszystkim pogubić. XX-wieczna historia miesza się z licznymi fikcyjnymi frakcjami. Postaci historyczne są wyrwane ze swoich kontekstów (Tesla na usługach carskiej Rosji, Piłsudski w konszachtach z Japonią), które trzeba choć trochę rozumieć. Język książki zawiera mnóstwo rusycyzmów. W rozmowach często pojawiają się dygresje w dygresjach. Nie jest to prosta lektura.

Ale nawet mimo tego, warto było przebrnąć przez te 1000 stron. "*Lód*" podważa koncepcję historii jako takiej. Trudno przejść obok tego obrazoburstwa obojętnie i tak po prostu wyrzucić je z głowy. Dlatego polecam ten tytuł czytelnikom, dla których rozrywkowy aspekt powieści to za mało.

## Warto przeczytać również

1. **Nassim Nicholas Taleb - "*Czarny Łabędź*"**: tak jak "*Lód*" podważa naszą wiedzę o przeszłości, tak "*Czarny Łabędź*" (choć nie jest to książka fabularna) podważa nasze przewidywania na temat przyszłości. Daje to bardzo zgrabny duet do podważenia wszystkiego poza teraźniejszością.
2. **Shunryu Suzuki - "*Umysł zen, umysł początkującego*"**: a skoro już mowa o skupieniu się teraźniejszości, to czemu by nie pójść od razu o krok dalej i nie zagłębić się w filozofię buddyjską? Tu w wersji dla laików (podobno).
3. **Robert Pirsig - "*Zen i sztuka obsługi motocykla*"**: fabularyzowane rozprawy filozoficzne to gatunek, w którym Pirsig ma swój niezły udział. Jeżeli ktoś lubi ten typ książek, to "*Zen i sztuka obsługi motocykla*" jest warta uwagi. Tak, wiem, znowu to *zen*...
4. **Książki Andrzeja Pilipiuka z serii "*Światy*"**: jeżeli ktoś lubi alternatywną historię, okres carskiej Rosji czy dwudziestolecia międzywojennego, a przy tym nie chce wchodzić w dywagacje filozoficzne, to zbiory opowiadań Pilipiuka są na miejscu. Niestety, nie jestem w stanie wskazać, które dokładnie tytuły zawierają te wątki, bo jest tego po prostu za dużo, żeby spamiętać które opowiadanie było w której książce.

## Dodatkowe linki

- [Strona książki na Goodreads](https://lubimyczytac.pl/ksiazka/4807881/tekst)
- [Strona książki na Lubimyczytać](https://lubimyczytac.pl/ksiazka/5166190/anhedonia)
