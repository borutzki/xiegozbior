---
layout: post
title: "Raymond Chandler - Kłopoty to moja specjalność"
category: zajawki
date: 2025-05-21
author: Kacper Borucki
excerpt_separator: <!--more-->
start: 2025-05-10
end: 2025-05-17
isbn: N/A
tags: ["Raymond Chandler"]
ocena: 6
image: /assets/xiazki/raymond_chandler_klopoty_to_moja_specjalnosc.jpg

---

**"*Kłopoty to moja specjalność*" Raymonda Chandlera to zbiór czterech opowiadań o detektywie Filipie Marlowe, wydany oryginalnie rok po "*Siostrzyczce*". Może dlatego da się tu wyczuć tamten cięty język i ponury humor?**

<!--more-->

Marlowe próbuje na zlecenie milionera rozbić związek jego syna - dziedzica fortuny. Marlowe, jako świadek w sprawie o korupcję, broni się przed wrobieniem w zabójstwo. Marlowe zostaje zatrudniony do znalezienia zaginionych lata temu cennych pereł. Marlowe, zaintrygowany pozornie przypadkowym zabójstwem na swoich oczach, stara się zrozumieć ciąg wydarzeń które do tego doprowadziły.

Te przedstawione wyżej cztery opowiadania to nurtujące historie, które przyjemnie się czyta. Krótka forma nie pozwala tu na przesadne rozbudowywanie wątków, więc czytelnik dostaje cztery przystępne twory literackie, każdy z relatywnie prostym rozwiązaniem, choć zawsze zaskakującym w nieoczywisty sposób.

Z ciekawostek, wspomniałem ostatnio o tym, że Marlowe to detektyw-alkoholik. W opowiadaniach widać to tym bardziej. Główny bohater chyba w ogóle nie trzeźwieje, zwłaszcza w pierwszym z opowiadań. Z perspektywy współczesnej, podważa to trochę profesjonalizm Marlowe'a. Podejrzewam jednak, że w latach 50. XX wieku mogło to być nieco bardziej akceptowalne społecznie. Tak czy inaczej, odnotowywanie ilości przelewającej się w tych historiach whiskey to osobne *guilty pleasure* dla mnie jako czytelnika.

Da się też odczuć, że język w tej książce jest nieco bardziej kąśliwy niż w ["*Playback*"]({{ site.baseurl }}{% link _posts/_posts/2025-05-21-raymond-chandler-playback.md %}) (zaznaczę: nie potrafię oszacować roli tłumacza). Marlowe jest cyniczny w bardziej wiarygodny sposób, a opisy często trafne, albo przynajmniej na swój sposób zabawne. To zdecydowany plus w tej lekturze.

Nie przedłużając, polecam ten zbiór opowiadań głównie fanom powieści detektywistycznych. Osoby niezaznajomione z twórczością Chandlera mogą śmiało brać tę pozycję jako wstęp do przygód Marlowe'a, zwłaszcza że opowiadania są niejako prequelem powieści.

Sugerowałbym jednak nie nastawiać się tu na historie z przekazem i morałem. To czysta rozrywka, osadzona w latach 50 i obleczona w ironiczne opisy, gdzie czarne charaktery są na porządku dziennym. Nie widzę tu innych, głębszych powodów do sięgania po tę książkę, jednak już wspomniane są zdecydowanie wystarczające.

## Warto przeczytać również

1. **Raymond Chandler - "*Głęboki sen*"**: pierwsza część przygód Marlowe'a nadała serii pewnego kolorytu, który potem był podtrzymywany w różnym stopniu.
2. **Raymond Chandler - "*Siostrzyczka*"**: jeżeli gdzieś Chandler wszedł na wyżyny sarkazmu, to właśnie w tej części z serii.
3. [**Walter Mosley - "*Diabeł w błękitnej sukience*"**]({{ site.baseurl }}{% link _posts/2025-04-24-walter-mosley-diabel-w-blekitnej-sukience.md %}): zupełnie inna książka w nieco innych realiach, bo głównym bohaterem jest czarnoskóry weteran drugiej wojny światowej. Nieco bardziej wciągająca niż "*Playback*" między innymi ze względu na rzut okiem na inne tło historyczne.

## Dodatkowe linki

- [Strona książki na Goodreads](https://www.goodreads.com/book/show/20658225)
- [Strona książki na Lubimyczytać](https://lubimyczytac.pl/ksiazka/99249/klopoty-to-moja-specjalnosc)
