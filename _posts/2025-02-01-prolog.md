---
layout: post
title: "Prolog"
category: info
date: 2025-02-01
author:
- Kacper Borucki
excerpt_separator: <!--more-->
---

Cześć!

Minął pierwszy miesiąc roku dwudziestego piątego. pora na realizację jednego z zaplanowanych przeze mnie projektów: bloga / bookstagrama / portalu na temat książek. Czego się spodziewać i skąd nazwa *Xięgozbiór*? Pozwólcie mi wyjaśnić.

<!--more-->
## Kwestia nazwy

Słowo *Xięgozbiór* to archaizm nawiązujący do staropolskiego sposobu zapisu niektórych wyrazów. Współcześnie piszemy *Księgozbiór*, ale - jak można było się spodziewać - ta nazwa od dawna jest zajęta na większości platform. Podobnie jak wszystkie inne, które wcześniej chciałem wykorzystać.

## O czym będzie *Xięgozbiór*?

*Xięgozbiór* przede wszystkim ma być miejscem, w którym chcę dzielić się przeczytanymi książkami, jednocześnie nie zabierając swoim czytelnikom zbyt dużo czasu, który mogliby spędzić czytając coś innego, na przykład książki.

Dlatego przewiduję trzy podstawowe kategorie wpisów:

1. **Zajawki**: krótkie wpisy przedstawiające z grubsza mocne i słabe strony książki, którą ostatnio przeczytałem.
2. **Recenzje**: od czasu do czasu opiszę bardziej szczegółowo jakąś książkę wartą polecenia (lub krytyki).
3. **Zestawienia**: gdy uzbiera mi się kilka książek w jednym temacie, postaram się zestawić je w jednym wpisie.

Co do samych książek - wybór jest i będzie arbitralny, bez wiązania się z konkretnym gatunkiem czy tematem.

## O czym nie będzie *Xięgozbiór*?

Nie planuję tu wrzucać treści sponsorowanych. Gdyby to uległo zmianie (w co wątpię), będę jasno informować.

Nie zamierzam też na bieżąco czytać i recenzować aktualnych bestsellerów i premier. Od tego mamy krytyków na większych portalach. Pewnie czasem zdarzy mi się przeczytać i opisać coś tuż po premierze, ale to nie będzie standard.

Sugerowałbym też nie spodziewać się tu zbyt wielu obrazków...

## O czym będzie albo nie będzie *Xięgozbiór*?

Kwestiami otwartymi w chwili stawiania tego bloga pozostają:

- czy włączę komentarze na stronie `xiegozbior.pl`?
- czy zacznę robić wpisy o konkretnych tematach, na podstawie przeczytanych książek?
- na których platformach społecznościowych założę profile?

---

## Post Scriptum

Jeżeli macie jakieś sugestie, pomysły na wpisy czy rekomendacje książek do przeczytania, na dole strony zostawiam kontaktowy adres e-mail. ✉️

Zachęcam do obserwowania w social mediach lub subskrybowania przez RSS! ✅

Kacper Borucki, autor *Xięgozbioru*. 📚
