---
layout: post
title: "Stuart M. Brown Jr. - Play"
category: zajawki
date: 2025-04-13
author: Kacper Borucki
excerpt_separator: <!--more-->
start: 2025-04-06
end: 2025-04-10
isbn: 978-1-101-01623-7
tags: ["Stuart M. Brown Jr.", "Christopher Vaughan"]
ocena: 3
image: /assets/xiazki/stuart_brown_play.jpg

---

**Po książkę Stuarta Browna zatytułowaną "*Play: How it Shapes the Brain, Opens the Imagination, and Invigorates the Soul*" sięgnąłem jako po luźną lekturę, zachęcony pewnym podkastem. Na ile okazała się przydatna?**

<!--more-->

Stuart M. Brown Jr. jest założycielem *National Institute for Play*, więc występuje jako badacz zagadnienia zabawy (ang. *play*) i jej roli w życiu człowieka i innych gatunków. Dlatego już na początku jest mowa o tym, czym jest zabawa i jaki jest jej cel.

Okazuje się, że nie tylko ludzie się bawią - robią to również zwierzęta. Skłonność do zabawy ma być mechanizmem uwarunkowanym ewolucyjnie. Jej cele to m.in. poszerzanie zdolności poznawczych i plastyczności mózgu, a także socjalizacja w obrębie gatunku. Płyną z tego różne implikacje: większa ilość zabawy w życiu może ograniczać ryzyko depresji; traktowanie pracy jako zabawy działa motywująco; nadmiar zorganizowanych zajęć dla dzieci może skutkować problemami w dorosłości.

Nie wierzę jednak ślepo w takie stwierdzenia, a niestety zdaje się, że właśnie czytelników wierzących na ślepo oczekiwał autor. Może i jest ekspertem w tej dziedzinie, ale skoro tak, to dlaczego w książce nie ma żadnej bibliografii ani odsyłaczy do wzmiankowanych badań?

Tym bardziej razi fakt, że "*Play*" to książka przegadana. Pojawia się dużo arbitralnych terminów (np. różne rodzaje zabawy), a oprócz nich padają mocne stwierdzenia z zakresu teorii ewolucji, psychologii i socjologii. Może to wszystko prawda, jednak chętnie dowiedziałbym się, w jaki sposób zostało to udowodnione. Zwłaszcza że w ostatnim rozdziale - jak to bywa w amerykańskich książkach - autor obiecuje, że wnioski płynące z jego badań mogą zmienić świat na lepsze.

Podsumowując: "*Play*" omawia pewne przesłanki na temat istotności zabawy w życiu dorosłym, jednak poza paroma wiarygodnie brzmiącymi argumentami, sprawia wrażenie lania wody. Autor wspomina o nieokreślonych badaniach. To wszystko zaniża moją opinię na temat tej lektury. Mogę ją polecić pracoholikom, ale raczej jako poradnik typu "*self-help*" niż poważny przegląd badań.

## Warto przeczytać również

1. **Adam Alter - "*Irresistible*"**: tu trochę na temat "mroczniejszych" aspektów zabawy, mianowicie: o uzależnieniach behawioralnych.
2. **Annie Duke - "*Quit*"**: książka o tym, jak rezygnować z różnych rzeczy. Przydatna, jakby ktoś zainspirował się "*Play*" i postanowił znaleźć więcej czasu na zabawę.
3. **Greg McKeown - "*Esencjalista. Mniej, ale lepiej*"**: poradnik o tym, że wymyślanie miliona rzeczy do zrobienia to nie jest najlepszy pomysł.

## Dodatkowe linki

- [Strona książki na Goodreads](https://www.goodreads.com/book/show/6586145-play)
- [Strona książki na Lubimyczytać](https://lubimyczytac.pl/ksiazka/5187692/play-how-it-shapes-the-brain-opens-the-imagination-and-invigorates-the-soul)
