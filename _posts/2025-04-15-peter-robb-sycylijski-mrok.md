---
layout: post
title: "Peter Robb - Sycylijski mrok"
category: zajawki
date: 2025-04-15
author: Kacper Borucki
excerpt_separator: <!--more-->
start: 2025-03-24
end: 2025-04-13
isbn: 978-83-8191-590-8
tags: ["Peter Robb"]
ocena: 5
image: /assets/xiazki/peter_robb_sycylijski_mrok.jpg

---

**Czytanie książki o Chorwacji podczas pobytu w Chorwacji było świetnym pomysłem, dlatego przy okazji wyjazdu na Sycylię postanowiłem sięgnąć po jakąś książkę o tym regionie. Padło na "*Sycylijski mrok*" Petera Robba. Czy to był dobry wybór?**

<!--more-->

Od samego początku lektury "*Sycylijski mrok*" zaskakuje. Fakty dotyczące Sycylii są tu przemieszane z historią włoskiej polityki, przemiany polityczne kolejnych epok przeplatają się z opisami lokalnej kuchni, natomiast anegdoty autora zestawiane są z dziełami literackimi powiązanymi z regionem (patrz: "*Lampart*" Lampedusy).

Czy taka forma się sprawdza? Różnie z tym bywa. Z jednej strony, czytelnik jest uraczony świetnymi opisami sycylijskiego stylu życia i ciekawostkami historycznymi. Z drugiej - przytłacza brak chronologii, a przy tym natłok dat, nazwisk i wydarzeń. Choć często powtarzane nazwiska czołowych polityków i mafiosów szybko zapadają w pamięć, to cała reszta może się już mieszać. Zwłaszcza, gdy jest się czytelnikiem bez szerszej znajomości historii Włoch.

A co z mafią? Dobre pytanie, a autor odpowiada na nie w sposób rozbudowany. Te historyczne wydarzenia, daty, nazwiska i anegdoty - wszystko to służy przedstawieniu kontekstu *Cosa Nostry*. Nie bez powodu - mafia i rząd we Włoszech nie do końca działały (i działają?) przeciwko sobie. Co więcej, mafia ma swoje korzenie w dość dawnej historii Sycylii, a po wojnie jej pozycja tylko się ugruntowała.

Co do sycylijskich miast: są ledwie tłem tego reportażu, jednak po pobycie w Palermo nie uważam tego za wadę tej książki. Dobrze jest mieć nieco szerszą świadomość, dlaczego pewne rzeczy tam sprawiają wrażenie zaniedbanych, surowych, może chaotycznych. Trudno wychwycić ten kontekst blogów podróżniczych i przewodników, więc ta lektura jest ich dobrym uzupełnieniem.

Mimo wszystko czuję, że musiałem tę książkę "przemęczyć". Skoki chronologiczne, powracające wielokrotnie nazwiska i wydarzenia - to wszystko sprawiło, że właśnie anegdoty i ciekawostki stanowiły jej najlepszą część. Dlatego "*Sycylijski mrok*" poleciłbym przede wszystkim entuzjastom historii Włoch. Podróżnikom szukającym lekkiej lektury wakacyjnej - na własną odpowiedzialność.

## Warto przeczytać również

1. **Aleksandra Wojtaszek - "*Fjaka. Sezon na Chorwację*"**: wspomniana w pierwszym akapicie książka o Chorwacji - wciągający reportaż, w sam raz na chorwacką plażę.
2. **Umberto Eco - "*Temat na pierwszą stronę*"**: czytałem to już dawno, ale kojarzę tę książkę jako intrygującą powieść osadzoną w kontekście historii Włoch.

## Dodatkowe linki

- [Strona książki na Goodreads](https://www.goodreads.com/book/show/62623548-sycylijski-mrok)
- [Strona książki na Lubimyczytać](https://lubimyczytac.pl/ksiazka/5039346/sycylijski-mrok)
