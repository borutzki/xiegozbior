---
layout: post
title: "Jürgen Thorwald - Ginekolodzy"
category: zajawki
date: 2025-04-29
author: Kacper Borucki
excerpt_separator: <!--more-->
start: 2025-04-10
end: 2025-04-26
isbn: 978-83-65282-26-2
tags: ["Jürgen Thorwald"]
ocena: 4
image: /assets/xiazki/jurgen_thorwald_ginekolodzy.jpg

---

**Książkę "*Ginekolodzy*" Jürgena Thorwalda przeczytałem z polecenia, ale nie jestem pewien, czy sam bym ją polecił. Dlaczego?**

<!--more-->

Thorwald opowiada o historii rozwoju ginekologii. Ta nie jest długa, bo aż do XVII wieku ciągle jeszcze opierała się na mnóstwie zabobonów. Wyobraźmy sobie: lekarz operuje z opaską na oczach, bo oglądanie gołej pani jest nieobyczajne. Albo to: każda krytyczna sytuacja podczas porodu jest OK, bo według Biblii kobieta ma rodzić w bólach. A gdyby dziecko miało umrzeć wraz z matką - należy przede wszystkim je ochrzcić.

Autor nie zostawia suchej nitki na Kościele katolickim - i nie ma się czemu dziwić. Wiele z zabobonów, z którymi musieli mierzyć się ginekolodzy, brało się właśnie z tej instytucji - nawet nie z Biblii: sprowadzono seks do grzechu, rolę kobiety do rodzenia, a środki kontroli populacji do "wstrzemięźliwości".

Ale to nie aspekty religijne czy historyczne sprawiają, że waham się, czy tę książkę polecać. Chodzi o sposób ich podania. Przez znaczną część "*Ginekologów*", czytelnik jest zasypywany kolejnymi nazwiskami, datami i szczegółowymi opisami operacji. Niektóre z nich powracają kilkukrotnie, inne – ani razu. Łatwo można się tym przytłoczyć... i po prostu znudzić.

W tym kontekście zaskakuje to, że w rozdziałach poświęconych aborcji pod koniec książki, Thorwald nagle zmienia ton i zamiast na aspektach medycznych skupia się na wywodach światopoglądowo-religijnych. Bardzo dziwny krok, bo to właśnie ten temat miał największy potencjał przekonujący "dla niewtajemniczonych". A wzmożony atak na religię zamiast pasujących do reszty książki opisów może wywołać pewne wątpliwości co do intencji autora.

Summa summarum, uważam że "*Ginekolodzy*" to książka przede wszystkim dla osób, które interesują się historią medycyny, a opisy rozwoju technik operacyjnych są im niestraszne. Zainteresowane nią mogą być także osoby deklarujące lewicowy światopogląd, chociaż sporo mogłyby wynieść z niej również te z drugiego krańca spektrum politycznego. Natomiast jeżeli ktoś szuka lekkiej, wciągającej lektury non-fiction na weekend, to "*Ginekologów*" raczej bym nie polecał.

## Warto przeczytać również

1. **John M. Barry - "*The Great Influenza*"**: ten amerykański reportaż opisuje rozwój medycyny w kontekście grypy hiszpanki, przy okazji uświadamiając czytelnikowi, jak wiele dobrodziejstw współczesnej nauki wywodzi się z tamtego okresu.
2. **Hans Rosling - "*Factfulness*"**: jak już ktoś przebrnie przez "*Ginekologów*" i podobne książki, to warto przeczytać tę lekką lekturę, żeby z nieco szerszej perspektywy spojrzeć na ogólny rozwój cywilizacyjny.
3. **Jerzy Andrzejewski - "*Ciemności kryją ziemię*"**: w tej powieści, Andrzejewski ujmuje w ciekawy sposób pojęcie grzechu i czerpania z niego. Związek z "*Ginekologami*" - bardzo luźny.

## Dodatkowe linki

- [Strona książki na Goodreads](https://www.goodreads.com/book/show/35388588-ginekolodzy)
- [Strona książki na Lubimyczytać](https://lubimyczytac.pl/ksiazka/288212/ginekolodzy)
