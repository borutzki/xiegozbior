---
layout: post
title: "Michał Szafrański - Finansowy Ninja"
category: zajawki
date: 2025-02-04
author: Kacper Borucki
excerpt_separator: <!--more-->
start: 2025-01-04
end: 2025-01-17
isbn: 978-83-65308-05-4
tags: ["Michał Szafrański"]
---

Do "*Finansowego Ninja*" Michała Szafrańskiego zbierałem się od dłuższego czasu, aż w końcu dostałem ten tytuł pod choinkę. Oczekiwania: książka o oszczędzaniu, zarabianiu i być może inwestowaniu pieniędzy. W polskich realiach. Być może bez aktualnych informacji, bo wydanie jednak z roku 2019. A jak rzeczywistość?

<!--more-->

Nie da się odmówić Szafrańskiemu pragmatyzmu. W książce jest sporo konkretów. Z ciekawszych tematów: wyrabianie zdolności i wiarygodności kredytowej, kredyty hipoteczne, działanie kart płatniczych, polisy z UFK (jako coś, czego powinno się unikać). A to tylko pierwsze, które przyszły mi do głowy. Osobiście, najwięcej wyciągnąłem z rozdziału o różnych formach zatrudnienia i optymalizacji podatkowej. W końcu zrozumiałem, o co chodzi z powiedzeniem, że *VAT jest transparentny*.

Jeżeli chodzi o wady, to nie ma ich jakoś wiele, dlatego opiszę największą: tematyka inwestowania jest poruszona bardzo pobieżnie. Szafrański dużo pisze o lokatach, a pół rozdziału o inwestowaniu poświęca na piętnowanie polis z UFK. Może i słusznie, jednak zamiast tego więcej sensu mogło mieć przedstawienie innych bezpiecznych opcji na lokowanie oszczędności. Jednak gdy myślę o statystykach w temacie oszczędności Polaków, nie dziwi mnie znowu aż tak to podejście do opisu inwestowania.

Czego bym jednak nie mówił, "*Finansowy Ninja*" to bardzo dobry tytuł dla osób, które wchodzą w dorosłe życie, chcą poprawić nawyki finansowe, zapanować nad domowym budżetem, albo - w skrajnej formie - ledwo wiążą koniec z końcem i toną w kredytach. Przeczytanie tego to świetny punkt startowy, żeby zacząć dbać o sytuację finansową. Natomiast czytelnicy już ogarnięci finansowo, z doświadczeniem w inwestowaniu - raczej nie wyciągną stąd zbyt wiele.

Dlatego podsumuję krótko: szkoda, że nie przeczytałem tej książki co najmniej 5 lat temu. Wtedy miałoby to dużo więcej sensu.

![Okładka książki zgodnie z tym, jak pokazał ją Kindle](/assets/xiazki/shane_parrish_great_mental_models_volume_2.jpg)

## Warto przeczytać również

1. Marcin Iwuć - "*Finansowa Forteca*"
2. Mateusz Samołyk - "*Inwestowanie Dla Każdego*"

## Dodatkowe linki

- [Strona książki na Goodreads](https://www.goodreads.com/book/show/52200318-the-great-mental-models-volume-2)
- [Strona książki na Lubimyczytać](https://lubimyczytac.pl/ksiazka/5177823/the-great-mental-models-volume-2-physics-chemistry-and-biology)
- [Strona książki na Amazon](https://www.amazon.com/Great-Mental-Models-Physics-Chemistry/dp/1999449037)
