---
layout: post
title: "Jim Paul, Brendan Moynihan - Jak straciłem na giełdzie milion dolarów i czego mnie to nauczyło"
category: zajawki
date: 2025-05-06
author: Kacper Borucki
excerpt_separator: <!--more-->
start: 2025-04-28
end: 2025-05-04
isbn: 978-83-63000-82-0
tags: ["Jim Paul", "Brendan Moynihan"]
ocena: 7
image: /assets/xiazki/jim_paul_jak_stracilem_na_gieldzie_milion_dolarow.jpg

---

**Tytuł "*Jak straciłem na giełdzie milion dolarów i czego mnie to nauczyło*" Jima Paula i Brendana Moynihana przypomina książkę w stylu "*Jak zarobić milion? Napisz książkę o tym, jak zarobić milion i sprzedaj 10000 sztuk po 100 zł*". Ale czy to wrażenie jest trafne?**

<!--more-->

Na początku poznajemy historię *tradera* Jima (w założeniu - autora książki). Jim odniósł w życiu wiele sukcesów, więc zaczyna wierzyć, że ma ponadprzeciętne zdolności. I tak żyje sobie w tym przekonaniu, aż w końcu traci na giełdzie milion dolarów, wciąż wierząc, że jego pozycje jeszcze odbiją się od dna.

Po tej stracie Jim uświadamia sobie, że nie do końca rozumie rynek. Kolejne próby "odkuwania się" nie wychodzą. Zaczyna czytać poradniki o inwestowaniu i zauważa, że dają wprost sprzeczne ze sobą rady nawet w podstawowych kwestiach. Jim zauważa jednak ich punkt wspólny: kwestię ryzyka i ponoszenia strat.

Dalsza część książki zawiera wnioski dotyczące ponoszenia strat, płynące z doświadczeń autora, oraz ich szersze tło. Na początek omówienie pięciu rodzajów aktywności giełdowej w zależności od okna czasowego i ryzyka, którymi są hazard, zakład, spekulacja, trading i inwestowanie. Potem przegląd błędów psychologicznych poważnie wpływających na giełdowe decyzje - w tym psychologia tłumu.

Wszystko po to, żeby przedstawić czytelnikowi jasną strategię ograniczania strat z inwestycji. Jaką? Otóż, należy określić warunki zamknięcia pozycji jeszcze zanim się ją otworzy. Trzeba pogodzić się z tym, że czasem podejmuje się złe decyzje. I za nic nie powinno się tych decyzji trzymać "by zachować twarz", gdy na stole leżą grube pieniądze.

Ostatecznie uważam, że to dobra książka. Jest krótka i ma gawędziarski styl, więc w przystępny sposób przedstawia podjęty temat. A temat ten jest dość istotny, bo ograniczanie strat to coś, co może się przydać każdemu - w odróżnieniu od wymyślnych strategii przedstawianych przez wielu guru finansowych. Bo każdy inwestor w pewnym momencie traci pieniądze na giełdzie. Dlatego polecam tę książkę każdemu, kto poważnie myśli o inwestowaniu na rynku kapitałowym.

## Warto przeczytać również

1. **Nassim Nicholas Taleb - "*Czarny Łabędź*"**: książka między innymi o tym, dlaczego prognozowanie rynków finansowych może nie mieć sensu, a często promowane formy inwestowania opierają się o błędy psychologiczne.
2. **Daniel Kahneman - "*Pułapki myślenia. O myśleniu szybkim i wolnym*"**: temat błędów psychologicznych w książce Jima Paula był opisany pokrótce, ale to nie znaczy, że jest krótki. Kahneman poświęcił mu całą książkę.
3. **Annie Duke - "*Quit*"**: zbieżny tematycznie z "*Jak straciłem na giełdzie milion dolarów...*" poradnik o tym, jak podchodzić do rzucania różnych rzeczy i mówienia sobie "wystarczy".
4. **Adam Grant - "*Leniwy Umysł*"**: również w temacie książki Jima Paula, tym razem przegląd różnych błędów poznawczych które popełniamy otrzymując nowe informacje (zwłaszcza te sprzeczne z naszymi przekonaniami), co prowadzi potem do błędnych decyzji.
5. **Mateusz Samołyk - "*Inwestowanie dla każdego*"**: książka o inwestowaniu pasywnym i budowaniu strategii inwestycyjnych, którą książka Jima Paula całkiem nieźle uzupełnia.

## Dodatkowe linki

- [Strona książki na Goodreads](https://www.goodreads.com/book/show/42383132-jak-straci-em-na-gie-dzie-milion-dolar-w-i-czego-mnie-to-nauczy-o)
- [Strona książki na Lubimyczytać](https://lubimyczytac.pl/ksiazka/4822787/jak-stracilem-na-gieldzie-milion-dolarow)
