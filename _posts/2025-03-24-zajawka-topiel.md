---
layout: post
title: "Jakub Ćwiek - Topiel"
category: zajawki
date: 2025-03-24
author: Kacper Borucki
excerpt_separator: <!--more-->
start: 2025-03-16
end: 2025-03-19
isbn: 978-83-973521-0-0
tags: ["Jakub Ćwiek"]
ocena: 7
image: /assets/xiazki/jakub_cwiek_topiel.jpg

---

**Powieść "*Topiel*" Jakuba Ćwieka została wydana we wrześniu 2024 roku nowym nakładem w ramach zbiórki pieniędzy na ofiary powodzi. To szczytny cel, zwłaszcza że tematyka książki do niego pasuje. Co jeszcze można o tej lekturze powiedzieć?**

<!--more-->

Lipiec roku 1997, Głuchołazy. Darka, Józka, Grześka i Kacpra poznajemy w czasie "akcji" wykradania komiksów z lokalnej papierni. To dla nich początek wakacji, w czasie których dojdzie do powodzi tysiąclecia. Między głównymi rozdziałami czytelnik dowiaduje się, że pewien czas po opisanych wydarzeniach z rzeki zostaje wyłowione ciało. Te dwie składowe narzucają zarys fabuły.

"*Topiel*" wciąga na wiele sposobów. Przede wszystkim, mamy tu wgląd w powódź "od kuchni": opisy rodzin zmuszonych do ewakuacji, organizację pomocy na miejscu, cyniczne zagrania polityków i ogólny chaos. Oprócz tego, w książce pojawia się przekrój lat 90. z perspektywy nastolatków: komiksy z superbohaterami, *Tekken* na PlayStation, książki o wiedźminie i zatargi ze starszymi chłopakami.

Na to wszystko nakładają się świetnie wykreowane, realistyczne postacie. Z każdym rozdziałem poznajemy głównych bohaterów coraz lepiej: ich relacje z rodzicami, problemy rodzinne, rozterki i zainteresowania. Widać, że autorowi udało się wczuć w to, co opisywał. Z jednej strony dostajemy więc mnóstwo przemyśleń, z drugiej - nadal da się uwierzyć, że to historie, które mogły się gdzieś wydarzyć.

Jeśli chodzi o wady tej książki, trudno wskazać coś konkretnego. Zauważyłem kilka literówek i dziwnych przejęzyczeń, ale to błahostka. Można by zarzucić tej historii brak głębokiego przesłania, ale z drugiej strony - to nie ten typ książki. Może jedyną wadą jest więc to, że dostajemy tu taką dawkę nostalgii, że po lekturze trudno wrócić do współczesności?

Mając to wszystko na uwadze, "*Topiel*" polecam jako odprężającą lekturę ze słodko-gorzkim głównym wątkiem fabularnym. Czytelnik znajdzie tu także obrazowe przedstawienie realiów powodzi oraz świetnie oddany duch lat 90. Na kilka godzin można w tej lekturze zatonąć i popłynąć z nurtem akcji kierowanej impulsem - czyli dokładnie tak, jak można by się spodziewać w książce o paczce nastolatków.

## Warto przeczytać również

1. **Łukasz Orbitowski - "*Inna Dusza*"**: jeżeli ktoś po przeczytaniu "*Topieli*" poczuje, że chce jeszcze większą dawkę nostalgii lat 90., to "*Inna Dusza*" Orbitowskiego zdecydowanie ją zapewni.
2. [**Arnold Cytrowski - "*Anhedonia*"**]({% post_url 2025-02-24-zajawka-anhedonia %}): znowu lata 90, choć w bardziej surowym klimacie światka gangsterskiego. Tu również pojawia się wątek powodzi tysiąclecia.
3. **Piotr Adamczyk - "*Dom tęsknot*"**: historia nostalgiczna w zupełnie inny sposób, warta uwagi pod kątem portretu psychologicznego głównego bohatera.
4. **Jerome David Salinger - "*Buszujący w zbożu*"**: nie potrafię wyjaśnić dlaczego, ale odczuwam jakieś subtelne powiązanie "*Topieli*" z "*Buszującym w zbożu*".

## Dodatkowe linki

- [Strona książki na Goodreads](https://www.goodreads.com/book/show/219787786-topiel)
- [Strona książki na Lubimyczytać](https://lubimyczytac.pl/ksiazka/5134005/topiel)
- [Informacja PulpBooks o zbiórce na powodzian](https://pulpbooks.pl/2024/09/16/wplac-ile-chcesz-i-pomoz-powodzianom/)
